Yleiskuvaus: Pieni lokki. Kaikissa puvuissa paras tuntomerkki siiven etureunan (käsisiiven) kärkeä kohti levenevä valkoinen kiilanmuotoinen alue. Kesällä pää mustanruskea (näyttää usein mustalta).
Koko: Pituus 35–39 cm, siipien kärkiväli 86–99 cm, paino 
205–340 g.
Pesä: Järvillä ja merenlahdilla usein mättäällä tai kelluvana. Luodoilla avoimesti paljaalla maalla tai kalliolla. Pesäainekset vesikasvien varsia, joskus pesä pelkkä syvennys ilman pesämateriaalia.
Pesiminen: Munii huhtikuun loppupuolelta alkaen yleensä 1–3 munaa. Molemmat emot hautovat, haudonta-aika 21–23 vrk. Poikaset lentokykyisiä 24–35 vrk:ssa.
Esiintyminen: Pesivänä lähes koko Suomessa, lajin kanta Lapissa on aukkoinen ja pieni. Pesivänä järvien ja merenlahtien kasvillisuuden joukossa sekä luodoilla. Etsii ravintoaan kaupungeista ja pelloilta kaukanakin pesimäpaikoista. Pesii usein suurina yhdyskuntina. Kannan kooksi arvioitu 50.000–100.000 paria.
Muutto: Syksyllä muuttaa jo varhain; pesimäpaikat autioina jo heinäkuun lopulla tai elokuun alussa. Harvalukuinen talvehtija. Kevätmuutto alkaa jo maaliskuussa. Talvialueina Tanskasta alkaen läntinen ja keskinen Eurooppa. Pieni osa muuttaa Afrikkaan asti.
Ravinto: Kaikkiruokainen. Selkärangattomat eläimet (erityisesti kastemadot), kalat. Etsii ruokaa myös kaatopaikoilta, toreilta ja satamista.
Ääni: Erilaisia kirkuvia ääniä. Isoissa yhdyskunnissa meteli voi olla korvia huumaava.
Uhanalaisuus: Silmälläpidettävä.
Naurulokki on kalalokkia pienempi, kapeampi ja suipompisiipinen. Kesäpuvussa pää on tummanruskea. Talvipukuisella linnulla on tummasta väristä jäljellä vain pieni täplä silmän takana. Kaikissa puvuissa luotettava tunnusmerkki on käsisiiven valkea etureuna ja päältä tumma takareuna. Naurulokin käsisiipi on alta lähes kokonaan musta (vrt. pikkulokki, jolla koko siipi on alta musta). Nuorella naurulokilla selkäpuolella on harmaata ja ruskeaa kirjailua ja valkoisessa pyrstössä on musta kärkivyö. Naurulokin koivet ovat punaiset (vanha lintu) tai punertavat (nuori lintu). Nokka on mustakärkisesti punertava. Silmän värikalvo on ruskea ja silmärengas valkoinen. (Valkoisen renkaan ja ruskean iiriksen välissä on kapea, punainen silmänreunus.)
Yleiskuvaus: Pieni sukeltajasorsa, jolla runsas määrä erilaisia pukuja. Pää pyöristynyt, nokka lyhyt ja tukeva. Pyrstö terävä, koiraalla keskimmäinen sulkapari pitkiä ja jouhimaisia. Siivet kokotummat.
Koko: Pituus 39–47 cm, siipien kärkiväli 65–82 cm, paino 400–860 g.
Pesä: Yleensä lähellä rantaa, hyvässä kätkössä. Vuorattu untuvilla.
Pesiminen: Munii touko–kesäkuussa 6–8 munaa. Naaras hautoo, haudonta-aika 23 vrk. Poikaset pesäpakoisia, etsivät itse ravintonsa jo hyvin nuorina, mutta pysyvät poikueena naaraan seurassa. Poikaset oppivat lentämään 5 viikon ikäisinä, jolloin itsenäistyvät.
Esiintyminen: Pesimälintuna Tunturi-Lapin järvillä, satunnaisesti myös Metsä-Lapissa ja rannikolla. Laji on taantunut. Suomen pesimäkannaksi arvioitu 1.500–2.000 paria.
Muutto: Yö- ja päivämuuttaja. Syysmuutto syys–lokakuussa, kevätmuutto toukokuussa. Talvehtii Itämerellä ja Pohjanmerellä, pieni osa Ahvenanmerellä ja satunnaisesti rannikon ja sisävesien sulissa.
Ravinto: Selkärangattomat eläimet.
Ääni: Kauaskantava ”a-al-li”. Suuressa parvessa kuorolaulua (ns. allinlaulua).
Alli on riistalintu, joka vaatii metsästäjältä tarkkuutta, koska lajin ulkonäkö ja höyhenpuvun yksityiskohdat vaihtelevat vuodenajan, sukupuolen ja iän mukaan enemmän kuin minkään muun sorsalinnun. Alli on vuonna 2012 luokiteltu maailmanlaajuisesti vaarantuneeksi lajiksi.
Allikoiraan erikoistunnuksena on pitkä jouhipyrstö (keskimmäisten pyrstösulkien jouhen pituus vanhalla koiraalla on 19–25 cm). Talvipukuinen (marras-joulukuusta huhtikuuhun) allikoiras on yleisvaikutelmaltaan hyvin valkoinen. Pää ja kaula ovat valkoisia ja poskella on musta laikku. Kesäpuvussa allikoiras on paljon tummempi, pää ja kaula ovat mustanruskeat ja poskilla on isokokoinen valkoinen laikku. Allinaaraalta puuttuu pyrstöstä pidentyneet pyrstöjouhet ja väreiltään se muistuttaa koirasta, mutta on himmeämmän sävyinen ja vähemmän valkoinen.
Lentävän allin tuntee kaikissa puvuissa suipoista, yksivärisistä siivistä ja mustasta valkoreunaisesta pyrstöstä. Allin lento on nopeaa ja siivet lyövät syvemmälle vaakatason alapuolelle ja nousevat vähemmän vaakatason yläpuolelle kuin minkään muun vesilinnun. Allin koivet ovat siniharmaat (koiras) tai vihertävänharmaat (naaras) ja räpyläosa on tumma. Koiraan nokka on musta ja nokan kynnen takana on punertava vyö. Naaraan nokka on tummanharmaa. Silmän värikalvo on koiraalla punainen ja naaraalla keltainen.
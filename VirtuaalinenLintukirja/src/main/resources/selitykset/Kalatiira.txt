Heimo: Tiirat – Sternidae
Yleiskuvaus: Pienehkö tiira, muistuttaa lapintiiraa, mutta nokka melko pitkä, jalat, pää ja kaula pidemmät ja siivet hieman leveämmät. Vanhalla linnulla mustakärkinen nokka. Lento vakaampaa kuin lapintiiran.
Koko: Pituus 34–37 cm, siipien kärkiväli 70–80 cm, paino 100–145 g.
Pesä: Matala pesä paljaalla maalla, rakkolevävallilla tai matalassa heinikossa. Pesäaineksen määrä vaihtelee yksilöittäin, korsia, tikkuja, levää, neulasia ym.
Pesiminen: Munii toukokuussa 1–3 munaa. Molemmat emot hautovat, haudonta-aika 20–23 vrk. Poikaset lentokykyisiä 24–30 vrk:ssa.
Esiintyminen: Pesivänä järvillä ja sisäsaaristossa merialueilla. Suomen kannaksi arvioitu 50.000–70.000 paria.
Muutto: Osittain päivä- ja osittain yömuuttaja. Syysmuutto heinä–elokuussa (pieni osa myöhemmin), paluu pääosin toukokuussa. Talvehtii eteläisessä Afrikassa, suomalaisista linnuista on rengaslöytö myös Australiasta.
Ravinto: Pääasiassa pienet kalat, joita syöksysukeltaa.
Ääni: ”Kit, kit” ja ”tii-rää” huuto.
Aikuinen kalatiira on alapuolelta valkoinen ja selkäpuolelta vaaleanharmaa. Pään kalotti on musta ja käsisiiven kärkiosan takareunassa on hieman tummaa. Aikuinen kalatiira muistuttaa aikuista lapintiiraa, mutta eroaa tästä mustakärkisen nokan, pidempien jalkojen, leveämpien ja vain vähän läpikuultavien siipien sekä vakaamman lentotapansa perusteella. Kalatiiran valkoinen pyrstö on syvään halkoinen.
Nuori kalatiira on selästä harmaa (ruskein ja valkoisin höyhenreunuksin) ja sen kyynärsiiven etureunassa on näkyvästi tummaa. Otsa on laajalti valkoinen; silmän yläpuolelta alkaen päälaki on tumma. Kalatiiran jalat ovat punaiset (vanha lintu) tai kellanpunaiset (nuori lintu), nokka on mustakärkinen ja punainen (vanha lintu) tai keltatyvisesti mustanruskea (nuori lintu). Silmän värikalvo on tumma.
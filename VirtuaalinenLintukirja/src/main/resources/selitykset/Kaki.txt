Yleiskuvaus: Ruskea tai harmaa, pitkäpyrstöinen ja teräväsiipinen lintu. Lennossa haukkamainen, mutta siivet eivät kohoa ruumiin vaakatason yläpuolelle.
Koko: Pituus 32–36 cm, siipien kärkiväli 54–60 cm, paino 80–160 g.
Pesä: Ei tee omaa pesää, vaan loisii useilla varpuslintulajeilla (leppälintu, niittykirvinen, västäräkki, rautiainen, järripeippo). Käenpoikanen työntää pesästä isäntälinnun munat tai poikaset pois.
Pesiminen: Munintakausi toukokuun puolivälistä heinäkuun alkuun. Munii kahden tai kolmen vuorokauden välein n. 10 (jopa 20) munaa, jokaisen munan eri pesään. Haudonta-aika 12 vrk. Poikaset pysyvät pesässä 18–23 vrk, niitä ruokitaan vielä pesästä lähdön jälkeen noin kolme viikkoa.
Esiintyminen: Elinympäristökirjo laaja. Esiintyy kaikenlaisissa metsissä, saaristossa ja kaupungeissa. Suomen kannaksi arvioitu 50.000–80.000 paria.
Muutto: Syysmuutto heinäkuun lopulta lokakuun alkuun, paluu huhti–toukokuun vaihteesta alkaen. Talvehtii trooppisessa Afrikassa.
Ravinto: Erilaiset hyönteiset ja erityisesti karvaiset perhostoukat.
Ääni: Tuttu kukunta “kuk-kuu”. Vain uros kukkuu, naaraan laulu laskeva “pypypypypy”.
Käki muistuttaa ulkonäöltään varpushaukkaa, mutta lennossa käen terävät siivet iskevät nopeasti ja tasaisesti matalin lyönnein siiven vaakatason alapuolella. Lennossa käen pää näyttää suipolta. Nokka näyttää lentosilhuetissa suoralta (ei koukkunokalta kuten petolinnuilla). Täplikäs (ei juovikas kuten varpushaukalla) pyrstö on pitkä ja kärjestä pyöristynyt. Selkäpuoli on siniharmaa ja alapuoli kauttaaltaan tummien poikkijuovien kirjomaa.
Sukupuolet ovat samanväriset, mutta naaraalla on rinnassa ruosteenvärinen laikku. Käkinaarailla esiintyy harvinaisena punaruskea värimuoto, jonka selkäpuoli on tuulihaukkamaisesti punaruskea. Kyseinen värimuoto on levinneisyydeltään eteläinen. Nuoret käet erottaa vanhasta käkinaarasta parhaiten valkoisen niskatäplän perusteella. Käen koivet ovat keltaiset, ylänokka on ruskea ja alanokka vaaleatyvisesti vihertävä, silmän värikalvo on oranssinkeltainen (vanha lintu) tai punaruskea (nuori lintu). Silmäluomet ovat keltaiset.
Käki on Pohjois-Karjalan maakuntalintu.
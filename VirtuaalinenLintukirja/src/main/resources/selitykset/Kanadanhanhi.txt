Yleiskuvaus: Suurikokoinen hanhi, pääväri ruskea, pään kuviointi mustavalkoinen.
Koko: Pituus 90–105 cm, siipien kärkiväli 160–185 cm, paino 2–6 kg (kaikki rodut).
Pesä: Matala pesä rakennettu saatavilla olevasta kasvimateriaalista, vuorattu höyhenillä.
Pesiminen: Tavallisesti 4–7 munaa, haudonta-aika 24–30 vrk. Poikaset saavuttavat lentokyvyn 40–86 vrk:ssa. Vapaa puoliso puolustaa pesää melko aggressiivisesti. Parisuhde elinikäinen.
Esiintyminen: Viihtyy kaikenlaisissa vesiympäristöissä. Kotoisin Pohjois-Amerikasta, istutettu meille 1960-luvulla. Nykyinen kanta lienee 9.000–10.000 paria.
Muutto: Talvehtii, mutta osa kannasta muuttaa Itämerelle ja Ruotsiin; pieni osa aina Tanskaan ja Hollantiin asti. Syysmuutto tapahtuu syys–marraskuussa ja kevätmuutto ajoittuu maalis–huhtikuuhun.
Ravinto: Koostuu erilaisesta kasviravinnosta, jota tavallisemmin etsii pelloilta ja niityiltä. Ruokailee myös vedessä, jolloin puolisukeltaa kasviainesta matalasta vedestä.
Ääni: Voimakas, nasaali kaksitavuinen törähdys, jonka loppuosa kimeä.
Haitallisuusluokitus: Tarkkailtava ja paikallisesti haitallinen vieraslaji.
Kanadanhanhi on suurikokoisin ja runsain hanhilajimme. Sen kaula, niska, päälaki, otsa ja posken etuosa ovat mustat ja posken takaosa ja kurkku valkoisia. Laji muistuttaa jonkin verran kooltaan pienempää valkoposkihanhea, mutta eroaa tästä ruskean (ei harmaan) ruumiin, vaalean rinnan ja erimuotoisen valkoisen poskilaikun ansiosta. Nuori kanadanhanhi on aikuisen linnun kaltainen paitsi, että sen musta väri päässä ja kaulassa on himmeämpi. Kanadanhanhen nokka on musta, jalat harmaanruskeat ja silmän värikalvo tummanruskea.
Ensimmäiset kanadanhanhet tuotiin Suomeen 1964. Aluksi istutus ei tuntunut toimivan, mutta 1980-luvulla alkoi kannan runsastuminen edelleenkin jatkuen. Kanadanhanhi luokitellaan riistalinnuksi (joita Suomessa on 26 lajia, hanhista myös meri- ja metsähanhi).